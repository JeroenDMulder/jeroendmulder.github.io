---
title: Veel seksueel
date: 2017-10-30
---

Afgelopen zaterdag 11 oktober was de internationale coming-outdag en mocht ik een mini-symposium bezoeken. Er werden praatjes en discussie gehouden over de homogemeenschap in het hoger onderwijs. Ik kwam tijdens de discussie erachter dat mijn coming-out echt veel te soepeltjes verliep en dat ik totaal niet op de hoogte ben van het zogenaamde niet-heterojargon. Als lid van de gemeenschap moet je je namelijk focussen op alles wat slecht gaat wat betreft homo-emancipatie in Nederland, en moet je zoveel mogelijk hokjes verzinnen om elk mogelijk van hetero-afwijkende seksualiteit in te stoppen. Ben je net de kast uit, kan je gelijk een hokje in. Dat voelt wel zo vertrouwd. 

Voorbeeldje: ik ben bekend met de homo (in de volksmond vaak ‘flikker’ of ‘nicht’ genoemd), de lesbienne (ook wel ‘pot’ of ‘schuurmeid’), de bi, transgender, en aseksueel. Maar dat is bij lange na niet genoeg om de wildgroei aan seksualiteiten en genderidentiteiten te omvatten. Zo ontstond er tijdens het symposium een discussie over de cis-seksueel, en of die wel zijn eigen hokje moest krijgen binnen de gemeenschap. Ik vroeg aan een vriend van mij of hij wist wat cis-seksueel betekende. Dat wist hij. Niet omdat hij zo begaan was met de homo-emancipatie, maar omdat hij de term -cis kende vanuit de scheikunde. Ik vermoed dat het iets te maken heeft met homoseksuele moleculen ofzo. 
	
Verder heb je nog de panseksuelen (ik denk seks op de keukentafel), polyseksuelen (seks op plastic), autoseksuelen (seks op zijn Honda’s), demiseksuelen (seks met een zomeroverjas aan), gyneseksueel (seks met een eendenbek), skonioseksueel (seks in een positie die slecht is voor je rug), queers (koepelhokje voor alle niet-heteroseksuelen), en zijn er vier typen aseksualiteit. Mocht ik nog seksualiteiten en genderidentiteiten missen, dan hoor ik dat graag. 
	
Voor diegenen die zich afvragen in welk hokje ik mijzelf stop: ik identificeer mijzelf als hemaseksueel. En nee, dat heeft niets te maken met de rookworsten, de HEMA heeft gewoon vele betaalbare producten die handig zijn voor een student als ik. En elke donderdagmiddag geef ik een korte lezing over de hema-emancipatie in Nederland in het filiaal aan de Utrechtse gracht. Tussen de tompoezen en roze, met selfies-bedrukte glittercupcakes in. Je bent van harte welkom om eens een lezing en discussie bij te wonen.

*Met dank aan Bart Peeters Weem voor de feedback.*   
